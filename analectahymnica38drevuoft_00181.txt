-178—

125. Ave, gaudens perenniter,
Quam amo singulariter,
Me consolare igitur,
Nam cor meum adfligitur,

126. Ave, domus eburnea
Turri praecincta aurea,
Me fac in bonis vigilem
Et hosti invincibilem.

127. Ave, regis altissimi
Ornati virga balsami,
Ecclesiae primoribus
Succurre in laboribus.

128. Ave, arbor iustitiae
Florem ferens et gratiae,
Nos pugnantes in stadio
Crucis praecinge gladio.

129. Ave, ternplum munditiae,
Carens peccati carie,
Redde me gratum filio,
Pressum mundi exsilio.

130.Ave, matrona nobilis,
Mundi huius volubilis
Caduca vincens fortiter
Habendo te humiliter.

131.Ave‚ virgo Iesseica,
Infusa unda caelica
Ad germinandum flosculum,
Qui salvet nos in saeculum.

132. Ave, cella aromatum
Unguen spirans charismatum,
Amoris liga vinculo
Dissutos irae scandalo.

133. Ave, quae caeli patria
Summa intrasti gloria,
Tuis astantem crebrius
Attende‚ clemens, laudibus,

134. Ave, nubes fructiferum
Solum reddens Canopicum,
Quando Christus simulacra
Fregit eiusque delubra.

135. Ave, virgo, qua remige
Mentes salvantur naufragae,
Fluctuanti in fluctibus
Mihi succurre precibus.

136. Ave, quam vocis organo
Laudo cordeque consono,
Mentem meam illumina
Per lacrimarum fiumina.

15³7. Ave, cuius humilitas
Atque carnis integritas
Deum de caeli curia
Traxit pro nostra gloria.

138. Ave, qua venit novitas,
Quam nescivit antiquitas,
Virum complecti femina,
Qui caeli regit numina.

139. Ave, vas sapientiae,
Vas decoris et gratiae,
Hostis nos ab insidiis
Tuis serva praesidiis,

140. Ave, cuius est facies
Devotis magna saties,
Amoris ob indicium
Hoc sume sacrificium.

141. Ave, misericordiae
Fons et vas pudicitiae,
Da, ut nobis sit portio
In sanctorum consortio.

142. Ave, in cuius nomine
Desudo hoc in carmine,
Succurre mihi igitur,

Quem hostis trux persequitur.

143. Ave, o carens carie,
Benedicta primarie
Prae cunctis mulieribus
In mundo habitantibus.

144. Ave, mater deifica
Et gratia magnifica,
Nostris finem fac vitiis,
Ne tradamur suppliciis.

